<!DOCTYPE html>

<html lang="en" class="no-js">
<head>
    <meta charset="utf-8">
    <meta name="viewport" content="width=device-width, initial-scale=1, shrink-to-fit=no">
    <meta http-equiv="x-ua-compatible" content="ie=edge">

    <title>ภควัต-คีตา ฉบับเดิม คำนำจากผู้จัดพิมพ์</title>
    <meta name="description" content="" />

    <link rel="stylesheet" type="text/css" href="/vedabase.css">
</head>
<body class="has-floating-menu template-chapter-advanced use-serif justify-text" font-size="3">

<div class="container first-container">



<h1 style="text-align:center;"><a href="/bg0">ภควัต-คีตา ฉบับเดิม</a></h1>

<div class="r r-lang-en r-chapter-title r-title">
 <h2 class="section-title">
    คำนำจากผู้จัดพิมพ์
 <h2>
</div>
<div class="r r-lang-en r-paragraph">
  <p>
  ถึงแม้ว่าหนังสือ&nbsp;&nbsp;<em>ภควัต-คีตา</em>&nbsp;&nbsp;จะได้รับความนิยมจากการพิมพ์และการอ่านอย่างแพร่หลาย&nbsp;&nbsp;เดิมทีเป็นตอนหนึ่งของ&nbsp;&nbsp;<em>มหาภารตะ</em>&nbsp;&nbsp;ซึ่งเป็นวรรณกรรมประวัติศาสตร์ภาษาสันสกฤตของโลกในอดีต&nbsp;&nbsp;<em>มหาภารตะ</em>&nbsp;&nbsp;กล่าวถึงสถานการณ์ซึ่งนําเรามาสู่ยุคปัจจุบันคือ&nbsp;&nbsp;กลียุค&nbsp;&nbsp;(<em>คะลิ-ยุกะ</em>)&nbsp;&nbsp;ซึ่งเป็นจุดเริ่มต้นของยุคนี้&nbsp;&nbsp;กลียุคเริ่มขึ้นเมื่อประมาณห้าพันปีก่อน&nbsp;&nbsp;องค์ชรีคริชณะตรัส&nbsp;&nbsp;<em>ภควัต-คีตา</em>&nbsp;&nbsp;ให้แก่อารจุนะผู้ทรงเป็นทั้งสหายและสาวกของพระองค์
  </p>
</div>

<div class="r r-lang-en r-paragraph">
  <p>
  การสนทนาครั้งนี้เป็นการสนทนาปรัชญาและธรรมะอันยิ่งใหญ่ที่สุดที่มนุษย์เคยรู้จักมา&nbsp;&nbsp;ปรากฏขึ้นก่อนเกิดสงครามอย่างรุนแรงในราชวงศ์กษัตริย์&nbsp;&nbsp;ระหว่างโอรสหนึ่งร้อยองค์ของดฺริทะราชทระ&nbsp;&nbsp;และฝ่ายตรงข้าม&nbsp;&nbsp;พาณดะวะ&nbsp;&nbsp;โอรสของพาณดุผู้เป็นญาติกัน
  </p>
</div>

<div class="r r-lang-en r-paragraph">
  <p>
  ดฺริทะราชทระและพาณดุทรงเป็นพี่น้องกัน&nbsp;&nbsp;ประสูติในราชวงศ์คุรุ&nbsp;&nbsp;สืบเชื้อสายมาจากพระราชาภารตะผู้ทรงปกครองโลกในอดีต&nbsp;&nbsp;พระนาม&nbsp;&nbsp;<em>มหาภารตะ</em>&nbsp;&nbsp;มาจากพระราชาองค์นี้&nbsp;&nbsp;เนื่องจากดฺริทะราชทระทรงเป็นพระเชษฐา&nbsp;&nbsp;ประสูติมามีพระเนตรพิการ&nbsp;&nbsp;บัลลังก์ซึ่งควรจะเป็นของพระองค์จึงตกมาเป็นของพระอนุชาพาณดุ
  </p>
</div>

<div class="r r-lang-en r-paragraph">
  <p>
  เมื่อพาณดุสวรรคตในขณะที่พระชันษายังไม่มาก&nbsp;&nbsp;โอรสห้าพระองค์&nbsp;&nbsp;คือ&nbsp;&nbsp;ยุดิฺชทิฺระ&nbsp;&nbsp;บีฺมะ&nbsp;&nbsp;อารจุนะ&nbsp;&nbsp;นะคุละ&nbsp;&nbsp;และสะฮะเดวะ&nbsp;&nbsp;ทรงมาอยู่ภายใต้การดูแลของดฺริทะราช-ทระ&nbsp;&nbsp;ผู้ทรงขึ้นครองราชย์แทนพาณดุ&nbsp;&nbsp;ดังนั้น&nbsp;&nbsp;พระโอรสของดฺริทะราชทระและพระโอรสของพาณดุทรงเจริญเติบโตในพระราชวังเดียวกัน&nbsp;&nbsp;ทั้งสองราชวงศ์ได้รับการฝึกฝนศิลปะการทําศึกสงครามจากพระอาจารย์ผู้ชํานาญโดรณะ&nbsp;&nbsp;และมีพระอัยกาบีฺชมะที่เคารพนับถือทรงเป็นผู้ให้คําปรึกษา
  </p>
</div>

<div class="r r-lang-en r-paragraph">
  <p>
  แต่พระโอรสของดฺริทะราชทระโดยเฉพาะองค์โตสุดดุรโยดฺะนะทรงมีความเกลียดชังและอิจฉาพาณดะวะ&nbsp;&nbsp;ดฺริทะราชทระผู้ทรงมีพระเนตรบอดและจิตใจอ่อนแอทรงประสงค์ให้โอรสของพระองคขึ้นครองราชย์แทนพาณดะวะ
  </p>
</div>

<div class="r r-lang-en r-paragraph">
  <p>
  เมื่อได้รับอนุญาตจากดฺริทะราชทระ&nbsp;&nbsp;ดุรโยดฺะนะจึงวางแผนสังหารโอรสทั้งหมดของพาณดุ&nbsp;&nbsp;แต่เสด็จอาวิดุระและคริชณะผู้ทรงเป็นพระญาติคอยระวังปกป้อง&nbsp;&nbsp;พาณดะวะจึงรอดพ้นจากการลอบปลงพระชนม์หลายครั้ง
  </p>
</div>

<div class="r r-lang-en r-paragraph">
  <p>
  ชรีคริชณะทรงมิใช่เป็นบุคคลธรรมดาสามัญ&nbsp;&nbsp;แต่ทรงเป็นองค์ภควาน&nbsp;&nbsp;เสด็จลงมาบนโลกนี้และทรงแสดงบทบาทเป็นเจ้าชายร่วมสมัย&nbsp;&nbsp;ในบทบาทนี้พระองค์ทรงเป็นหลานของพระนางคุนทีหรือพระนางพริทฺา&nbsp;&nbsp;มเหสีของพาณดุและพระมารดาของพาณดะวะ&nbsp;&nbsp;ดังนั้น&nbsp;&nbsp;ทั้งสององค์ทรงเป็นญาติกัน&nbsp;&nbsp;และทรงเป็นผู้ทํานุบํารุงพระศาสนานิรันดร&nbsp;&nbsp;คริชณะทรงโปรดโอรสของพาณดุผู้ทรงคุณธรรม&nbsp;&nbsp;จึงทรงให้ความคุ้มครอง
  </p>
</div>

<div class="r r-lang-en r-paragraph">
  <p>
  ในที่สุดดุรโยดฺะนะผู้ฉลาดแกมโกงทรงท้าทายพาณดะวะมาเล่นเกมการพนัน&nbsp;&nbsp;ดุร-โยดฺะนะและพระอนุชาได้รับชัยชนะ&nbsp;&nbsp;พระนางโดรพะดีพระชายาผู้บริสุทธิ์และจงรักภักดีของพาณดะวะทรงตกเป็นเหยื่อจากการพนันในครั้งนี้&nbsp;&nbsp;โดยถูกสบประมาทด้วยการพยายามเปลื้องผ้านางต่อหน้าที่ชุมนุมของเจ้าชายและกษัตริย์ทั้งหลาย&nbsp;&nbsp;พลังอํานาจทิพย์ของคริชณะทรงส่งส่าหรีช่วยโดรพะดีมากเท่าที่ถูกเปลื้องออก&nbsp;&nbsp;แต่การพนันที่มีแผนฉ้อโกงไว้ล่วงหน้าได้โกงเอาราชอาณาจักรของพาณดะวะ&nbsp;&nbsp;และเนรเทศโอรสของพาณดุทั้งห้าให้ไปอยู่ในป่าเป็นเวลาสิบสามปี
  </p>
</div>

<div class="r r-lang-en r-paragraph">
  <p>
  หลังจากพ้นกําหนดการเนรเทศ&nbsp;&nbsp;พาณดะวะทรงขอราชอาณาจักรซึ่งเป็นสิทธิ์ของพวกตนที่ควรจะได้รับ&nbsp;&nbsp;แต่ดุรโยดฺะนะทรงปฏิเสธอย่างไม่ใยดี&nbsp;&nbsp;ในฐานะที่เป็นโอรสกษัตริย์จึงทรงมีหน้าที่ที่จะต้องรับใช้ด้วยการปกครองบ้านเมือง&nbsp;&nbsp;พาณดะวะทั้งห้าจึงทรงขอเพียงห้าหมู่บ้านมาปกครอง&nbsp;&nbsp;แต่ดุรโยดฺะนะทรงปฏิเสธอย่างยโสโอหังว่าจะไม่ให้แม้แต่ที่ดินพอที่จะเอาไปปักเข็ม
  </p>
</div>

<div class="r r-lang-en r-paragraph">
  <p>
  ทั้งหมดนี้พาณดะวะทรงพยายามอดทนและอดกลั้นมาตลอด&nbsp;&nbsp;แต่ครั้งนี้ดูเหมือนว่าสงครามจะเป็นสิ่งที่หลีกเลี่ยงไม่ได้
  </p>
</div>

<div class="r r-lang-en r-paragraph">
  <p>
  อย่างไรก็ดี&nbsp;&nbsp;ขณะที่เจ้าชายต่าง&nbsp;&nbsp;ๆ&nbsp;&nbsp;ในโลกต่างแบ่งพวกกัน&nbsp;&nbsp;บ้างไปร่วมกับโอรสของ&nbsp;&nbsp;ดฺริทะราชทระ&nbsp;&nbsp;บ้างไปร่วมกับพาณดะวะ&nbsp;&nbsp;คริชณะทรงแสดงบทเป็นทูตสันติภาพให้โอรสของพาณดุ&nbsp;&nbsp;โดยเสด็จไปที่ราชสํานักของดฺริทะราชทระเจรจาสันติวิธีเพื่อสงบศึก&nbsp;&nbsp;แต่เมื่อคําขอร้องของคริชณะทรงถูกปฏิเสธสงครามจึงต้องเกิดขึ้นอย่างแน่นอน
  </p>
</div>

<div class="r r-lang-en r-paragraph">
  <p>
  พาณดะวะผู้มีคุณธรรมอันสูงส่ง&nbsp;&nbsp;ทรงทราบดีว่าคริชณะคือบุคลิกภาพสูงสุดแห่งพระเจ้า&nbsp;&nbsp;ขณะที่ผู้มีบาปหนาเยี่ยงเหล่าโอรสของดฺริทะราชทระไม่เชื่อเช่นนั้น&nbsp;&nbsp;ถึงกระนั้นคริชณะทรงเสนอที่จะร่วมรบด้วยตามที่ผู้ไม่มีความศรัทธาปรารถนา&nbsp;&nbsp;ในฐานะที่คริชณะ&nbsp;&nbsp;ทรงเป็นองค์ภควานจะทรงไม่รบด้วยพระองค์เอง&nbsp;&nbsp;หากฝ่ายใดปรารถนาจะได้กองทัพของพระองค์ไป&nbsp;&nbsp;อีกฝ่ายหนึ่งก็จะได้คริชณะมาเป็นที่ปรึกษาและผู้ช่วย&nbsp;&nbsp;ดุรโยดฺะนะทรงเป็นอัจฉริยะทางการเมืองจึงเลือกเอากองทัพของคริชณะ&nbsp;&nbsp;ขณะที่พาณดะวะทรงยินดีอย่างกระตือรือร้นที่จะได้องค์ชรีคริชณะมาอยู่ฝ่ายตน
  </p>
</div>

<div class="r r-lang-en r-paragraph">
  <p>
  ด้วยเหตุนี้คริชณะจึงทรงมาเป็นสารถีของอารจุนะและรับเอาราชรถศึกมาขับ&nbsp;&nbsp;นี่คือจุดกําเนิดของ&nbsp;&nbsp;<em>ภควัต-คีตา</em>&nbsp;&nbsp;ขณะที่กองทัพทั้งสองฝ่ายเรียงรายกันเป็นทิวแถวพร้อมรบ&nbsp;&nbsp;ดฺริทะราชทระตรัสถามสันจะยะเลขาของพระองค์อย่างสนพระทัยว่า&nbsp;&nbsp;“พวกเขากําลังทําอะไรกัน?”
  </p>
</div>

<div class="r r-lang-en r-paragraph">
  <p>
  โครงเรื่องได้วางไว้เรียบร้อยแล้ว&nbsp;&nbsp;คราวนี้จะกล่าวโดยย่อถึงการแปล&nbsp;&nbsp;และการอธิบาย
  </p>
</div>

<div class="r r-lang-en r-paragraph">
  <p>
  โดยทั่วไปผู้ที่แปล&nbsp;&nbsp;<em>ภควัต-คีตา</em>&nbsp;&nbsp;เป็นภาษาอังกฤษจะกําจัดเอาคริชณะออกไปห่าง&nbsp;&nbsp;ๆ&nbsp;&nbsp;เพื่อตนเองจะได้เสนอแนวคิดและแนวปรัชญาว่าประวัติศาสตร์มหาภารตะเป็นเพียงนวนิยายประหลาดโบราณ&nbsp;&nbsp;และคริชณะทรงเป็นเพียงเครื่องมือทางกวีนิพนธ์เพื่อ&nbsp;&nbsp;เสนอแนวคิดแห่งอัจฉริยภาพของตน&nbsp;&nbsp;หรืออย่างดีคริชณะก็ทรงเป็นเพียงตัวประกอบทางประวัติศาสตร์
  </p>
</div>

<div class="r r-lang-en r-paragraph">
  <p>
  แต่องค์ชรีคริชณะทรงเป็นทั้งจุดมุ่งหมาย&nbsp;&nbsp;และแก่นสารที่สําคัญของ&nbsp;&nbsp;<em>ภควัต-คีตา</em>&nbsp;&nbsp;ดังที่&nbsp;&nbsp;<em>ภควัต-คีตา</em>&nbsp;&nbsp;ได้กล่าวไว้
  </p>
</div>

<div class="r r-lang-en r-paragraph">
  <p>
  ดังนั้น&nbsp;&nbsp;ในการแปลและอธิบายหนังสือเล่มนี้จะนําผู้อ่านมุ่งตรงไปหาคริชณะ&nbsp;&nbsp;แทนที่จะนําเราออกห่างจากพระองค์&nbsp;&nbsp;<em>ภควัต-คีตา</em>&nbsp;&nbsp;เล่มนี้ทั้งเล่มมีความคงเส้นคงวาและเข้าใจได้&nbsp;&nbsp;เพราะคริชณะทรงเป็นผู้ตรัสและทรงเป็นเป้าหมายสูงสุด&nbsp;&nbsp;<em>ภควัต-คีตา&nbsp;&nbsp;ฉบับเดิม</em>&nbsp;&nbsp;เล่มนี้นําเสนอเป็นคัมภีร์ที่ยิ่งใหญ่ตามความเป็นจริง
  </p>
</div>

<div class="r r-lang-en r-paragraph">
  <p>
  ผู้จัดพิมพ์
  </p>
</div>

    <div class="row">
        <div class="col-12">
            <ul class="mini-pager mt-2 pb-4">
                
                    <li class="pager-prev"><a class="btn" href="../18">
                        <i class="fa fa-chevron-left"></i>
                        
                            
                            Previous
                        
                    </a></li>

                
                
                    <li class="pager-next"><a class="btn" href="../dedication">
                        
                            
                            Next
                        
                        <i class="fa fa-chevron-right"></i>
                    </a></li>
                
            </ul>
        </div>
    </div>



</div>
</body>
</html>
